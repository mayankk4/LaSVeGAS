10803163:::::Magnus:::::Wanneer zijn jeugdliefde Caro het uitmaakt en een relatie begint met een singer-songwriter van luisterliedjes, rest Merlijn niets anders dan zijn ellende te compenseren met liederlijke uitspattingen. Dat lucht even op, tot er een bericht van zijn creditcardmaatschappij binnenkomt met de verontrustende mededeling dat er in zijn naam allerlei vreemde uitgaven zijn gedaan in een pretpark in Zweden. Het verlies van Caro, de drang naar avontuur en de steeds slechtere band met zijn vrienden doen Merlijn besluiten naar Stockholm af te reizen om de geheimzinnige dief te ontmaskeren. Een probleem: zijn epileptische aanvallen, waardoor hij stukken uit het meest recente verleden kwijt is. Op zijn zoektocht in Zweden blijkt de waarheid verregaander gevolgen te hebben dan hij als amateurdetective kon vermoeden. Nieuwe ontmoetingen en bizarre onthullingen zorgen ervoor dat Merlijn zijn herinneringen aan zijn oude bestaan in Nederland grondig moet bijstellen. Magnus is het spannende en ontroerende verhaal over het vreemdste jaar uit het leven van een twintiger. Ingehouden en haarscherp vertelt Arjen Lubach in zijn tragikomische roman over identiteit, spontaniteit en de noodzaak de gebaande paden links te laten liggen.
